Introduzione al software libero nella Pubblica Amministrazione
--------------------------------------------------------------

Lo sviluppo aperto aiuta a realizzare software innovativi e sicuri, ragione per la quale soluzioni di “software libero” sono diventate punti di riferimento per risolvere problemi in quasi tutti i rami dell’informatica. Il software a licenza aperta entra nella Pubblica Amministrazione già nel 2005, anno in cui il legislatore, con la prima versione del Codice dell’Amministrazione Digitale (o CAD), istituisce il “catalogo del riuso” delle soluzioni software e impone protocolli di messa a riuso del software tra le varie amministrazioni.

Questo primo modello, seppur ambizioso, limitava il riuso alla condivisione alle sole Pubbliche Amministrazioni, relegando la partecipazione delle aziende allo sviluppo del software a un modello di acquisizione tradizionale. Dalla revisione del 2018, e in particolar modo dalla pubblicazione delle `Linee Guida su acquisizione e riuso di software per le Pubbliche Amministrazioni <https://docs.italia.it/italia/developers-italia/lg-acquisizione-e-riuso-software-per-pa-docs/it/stabile/index.html>`__, viene invece assegnato al software “open source” o “software libero” un’importanza strategica per lo sviluppo sostenibile dei servizi pubblici e in generale per l’industria digitale del nostro paese, sia in fase di acquisizione (creando una corsia preferenziale) che di mantenimento. Questo nuovo modello “a sviluppo aperto” si basa sulle migliori pratiche industriali e sulla consapevolezza dell’importanza di creare veri e proprio ecosistemi di know-how.

La licenza aperta, seppur condizione necessaria per creare sistemi di sviluppo aperto, non è infatti da sola sufficiente a realizzare tutti i benefici di un ecosistema di sviluppo. Il legislatore recepisce questo aspetto garantendo al software aperto una quasi esclusiva in ambito di procurement pubblico e stabilendo delle linee guida generali per aderire alle migliori pratiche internazionali.

È ora compito delle realtà industriali supportare la Pubblica Amministrazione nella trasformazione digitale, ed è nostro compito aiutare le realtà industriali nella creazione di ecosistemi aperti che le facciano diventare gli attori principali di questa trasformazione.

Questa è una guida pratica, per cui non ha la pretesa di dilungarsi ulteriormente in spiegazioni teoriche dei benefici dell’open source. Verrà invece offerta una panoramica di suggerimenti pratici che aiutino gli sviluppatori a muoversi seguendo le migliori raccomandazioni, che gli consentano di risparmiare tempo e denaro e sviluppare in open source nel modo più corretto.
